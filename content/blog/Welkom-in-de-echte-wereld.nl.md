+++
date = '2025-01-29T17:18:54+01:00'
draft = false
title = 'Welkom in De Echte Wereld'
type = 'blog'
tags = ['Afstuderen', 'Werk']
+++

Zomaar een kroeggesprek op de woensdagavond in Enschede. Ik als net afgestudeerde 25-jarige begeef me met een viertal aanzienlijk oudere mensen in de bar voor een vergadering. We gaan het hebben over de gemeenteraadsverkiezingen. Maar zo ver is het nog niet. We zijn net binnengekomen en lullen nog wat aan. De rest zit niet aan de alcohol, dus ik vraag een tonic aan de barman. Mijn metgezel en ik hebben het over hoe goed ik me thuis heb gevoeld in het studeren. Het lukt me alleen nog niet om aan de bak te komen als full-time, betaald PhD'er. Het antwoord: "de vrijheid van studeren is verleden tijd kerel, welkom in de echte wereld."

Oftewel, die vrijheid van zuipen, je tijd verdoen, vrienden maken, en algemene zorgeloosheid is voorbij. Is dat nou precies niet wat ik heb gevonden in mijn studie. Voor mij was de studie juist een plek om mijn fascinatie achterna te gaan, me te verdiepen in maatschappelijke problemen, en hier mezelf en anderen mee te prikkelen om op nieuwe manieren te kijken. Ik heb als toegewijd academicus geleefd, en dat is mijn plek. Is dat nu ook voorbij? Is het behoud van mijn zelfbeeld als academicus een ijdele hoop van mij als bevoorrecht persoon in de welvarende Nederlandse maatschappij? Wat wordt er bedoeld wanneer deze metgezel, en die is niet de enige, tegen mij zegt: "Welkom in de echte wereld"?

Laat ik deze vraag aanvliegen zoals een academicus eigen is, op basis van definities. Ik neem je mee langs ieder woord.

Welkom *(zelfstandig werkwoord)*: geeft aan dat de spreker zich ergens al begeeft, of bekend mee is. Deze heet mij welkom, en dit ergens is dus iets waar ik niet bekend mee ben.

in *(voorzetsel)*: Geeft aan dat er toegetreden kan worden, alsof je een huis binnenstapt. Ik wordt welkom geheten tot een omgeving, iets wat omvattend is. Maar toch is het iets wat ik voornamelijk zelf zal ervaren, niet gezamelijk met deze persoon die mij welkom heet. Anders zou deze wel spreken in de vorm van 'welkom bij ...', de club of iets dergelijks.  

de *(lidwoord)*: Geeft aan dat hetgeen waarover gesproken wordt specifiek is en al eerder is vastgelegd. Er is geen verscheidenheid van dit 'iets'

echte *(bijvoegelijk naamwoord)*: in tegenstelling tot het neppe, de illusie die is gecreëerd en nu afbreekt. Iets wat bestaat buiten mijn invloed, maar alles-definiërend is.

wereld *(zelfstandig naamwoord)*: Iets wat beleefd wordt door een persoon, specifiek de omgeving van iemand. Vaak wordt hier de fysieke wereld van dingen bij voorgesteld, maar deze wereld is ook gevormd door sociale en culturele vormen.  

Wanneer we kijken naar de gehele zin, zien we dat het onderwerp en lijdend voorwerp worden verzwegen. Dit kunnen we naar boven halen door de zin te verlengen met het hulpwerkwoord van verwelkomen, namelijk heten. Gezien het onderwerp verzwegen is, is de aanname dat de spreker het onderwerp van de zin is, en de zin gericht aan de toehoorder, het lijdend voorwerp. Dus is de verlengde zin "\[ik heet jou\] welkom in de echte wereld". 

Wat is dan deze eerder vastgestelde wereld waarin ik door mijn metgezel aan de bar wordt welkom geheten? Het is een wereld waar de spreker mee bekend is en ik nog niet. Nu is mijn metgezel tegen de pensioenleeftijd en dus een stuk ouder dan mij. Lezend uit de context, gezien de aanleiding lag in mijn afronding van de studie, gaat het over werk. Deze heeft al een lang werkend leven achter de rug, en is dus bekend met de bittere noodzaak van het geld verdienen. Dit is dus de eerder vastgestelde wereld, en deze treedt ik nu binnen na mijn afstuderen. Door naar deze wereld die ik binnen treedt te refereren als de échte wereld, wordt mijn academische leven als student afgeschilderd als een illusie. Een droom die oplost nu mijn tijd voorbij is. Mijn krediet is op, en zodoende wordt de onderliggende werkelijkheid onthuld. De onderliggende, sociaal structurele, en dus totaal niet fysieke, werkelijkheid van werk en geld. 

Lukt het niet om een betaalde PhD te organiseren? Dan ben ik blijkbaar niet goed genoeg in deze 'echte wereld' van de academie en moet ik maar op een andere manier je geld verdienen (totdat het misschien wel lukt een betaalde PhD te doen). Bezuigingen op onderzoeksubsidies en een stevige prioriteit op technische vakgebieden zijn hier niet van invloed op. Dat is nou eenmaal de omgeving waarin in leef, dus ik heb het er maar mee te doen.

In deze wereld wordt ik dus geacht om mijn zelfbeeld bij de ingang achter te laten. De drempel ben ik gepasseerd nadat ik mijn diploma in ontvangst heb genomen. De maatschappij heeft mij tijdelijk ontzien van het maatschappelijke levensfeit van werk en inkomen, heeft mij in een opleiding voorzien, en verzoekt mij nu om wederdienst, gelieve zonder al te veel gedoe. Ik heb er niets tegen in te brengen, het is nou eenmaal zo. Mijn metgezel had vast een bemoedigender beeld voor ogen, maar toch. Vooralsnog wordt ik niet goed genoeg geacht om als academicus mijn leven op te bouwen. Hartelijk welkom in de echte wereld.
